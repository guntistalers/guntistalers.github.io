### Par mani

Vārds, uzvārds: Guntis Zariņš.
Literārais pseidonīms (Guntis) Teodors Tālers.

Dzimis 1968.gadā, Tukumā. Absolvējis Tukuma Raiņa vidusskolu. Studējis Latvijas Universitātes Juridiskajā fakultātē (1986.-1991). Papildus studijas, kursi, apmācības: vides zinības, grāmatvedība, žurnālistika, personāla vadība (kursi ASV, 2007), Literārā Akadēmija, budžeta grupa, prozas meistardarbnīcas (2020).

Pieredze publicistikā un radošajā darbībā:

Pieredze žurnālistikā: 1995.-1996. "Tukuma Ziņas", reģionālais laikraksts. 2002.-2006. "Neatkarīgās Tukuma Ziņas", reģionālais laikraksts. 2007. "Kandavas novada Vēstnesis". 2013. "Citāda pasaule" (www.citadapasaule.com). 2013. "Tēvzemes Balss". 2015.-2016. "Ceļamaize", Tukuma ev.-luteriskās draudzes izdevums.

Redaktors un līdzautors: "Latvijas romu gadagrāmata" ("Rāma", 2007.), "Tēvzemes Balss" ("Rāma", 2007.).

Dalība prozas lasījumos un konkursos: _ 2019. Literārās akadēmijas prozas lasījums. _ 2020. Tukuma novada prozas lasījumi "Tā pati pasaka", 1.vieta. * 2020. Kurzemes prozas lasījumi, atzinība. *2020. Izdevniecības "Zvaigzne ABC" detektīvromānu un romantisko romānu konkurss. Pirmā vieta. \* 2021. Izdevniecība "Latvijas Mediji", konkurss "Vakara romāns 2022". Līgums par romāna publicēšanu.

### Vakara Romāna konkurss

2021.gada vasara. Piedalos izdevniecības Latvijas Mediji izsludinātajā Vakara Romāna konkursā 2022.gadam. Kaut godalgotu vietu neizdevās iegūt, romāns "Garās nakts Mēness" (ar pseidonīmu Guntis Tālers) ceļu pie lasītājiem sāks jau visai drīz.
Šis romāns ir gandrīz lielāks izaicinājums par iepriekšējo. Biju nolēmis pamēģināt uzrakstīt romantisko romānu, turklāt, - no sievietes skatu punkta. Laikam jau izdevās. Vismaz skatu punkts. Par romantiku īsti nezinu. Daži saka, ka esot trilleris. Lai nu būtu. Galvenais, lai interesanti lasīt.

No fotoattēlā attēlotajiem ļaudīm esmu tas, kurš gandrīz bez matiem un ar zilo, atpogāto kreklu.

### Intervija Latvijas Avīzē

Vēsturisks brīdis. Pirmā intervija Latvijas medijos ar autoru Gunti Tāleru - "Latvijas Avīzē", 17.novembrī 2021.gadā.
Tiešsaistē lasīt nav iespējams. Vienīgi, nopērkot avīzi kioskā vai digitāli (https://izdevumi.latvijasmediji.lv/izdevumi/la/2021/11/17/)

### Kāpēc Tālers, nevis Guntis Zariņš?

Mans īstais vārds ir Guntis Zariņš. No sava vārda nekautrējos, - normāls un īsteni latvisks vārds, bez jebkāda vācu, poļu vai ebreju "background". Viss būtu labi, bet - ak, vai! - latviešu literatūrā viens Guntis Zariņš jau ir priekšā. Nu nevar būt divu autoru ar identisku vārdu un uzvārdu, diemžēl... Tā nu nācās izmisīgi domāt par pseidonīmu.
Būtībā jau tas nav nekas slikts. Daudziem latviešu autori publicējas ar izdomātiem vārdiem. Tam pašam Pliekšānu Jānim, ko pazīstam kā Raini, pseido vārdi bijuši pat vairāki.

Tātad, pēc ļoti ilgām pārdomām, dažādu variantu apsvēršanas un atmešanas, lielās radību mokās pasaulē nāca Guntis Teodors Tālers. Jeb vienkārši - Teodors Tālers.

Teodors latīniski nozīmē "Dieva dāvana", bet Tālers bija viduslaiku sudraba naudas vienība, Latvijā saukta arī par dālderi.

Par to, kas ir mans "dubultnieks", var palasīt šeit. Latviešu trimdas rakstnieks Guntis Zariņš (1926-1965) ar visai traģisku dzīvesstāstu, mūžībā devies jau pirms manas piedzimšanas.

### 2020.gada prozas lasījumi Tukumā

Tukuma 2020.gada prozas lasījumiem bija izvēlēts visai interesants uzdevums: jāveic Anša Lerha Puškaiša pasaku moderna interpretācija. Es kā psiholoģisku šausmu stāstu cienītājs izvēlējos pasaku "Trīs meitas" no krājuma Džūkstes pasakas.
Oriģinālā trīs meitenes klīst pa mežu, līdz apmaldās. Tad viņas atrod kādu akmeni un norunā, ka gulēs pie tā akmens. Viss būtu labi, bet tad sadzird kādu baisu balsi skanam no meža... Arī turpinājums un fināls ir visai baigs, īsti šausmu stāstu garā. Ņēmu un darbību pārcēlu uz mūsdienām.

Kamēr rakstīju, sāku domāt: kas gan tas bijis tāds par akmeni, kurš ir gana liels, bet ap kuru visai kompakti var sagulēt trīs cilvēki. Iztēlē uzreiz zīmējās stabam līdzīgs veidojums. Internetā diezgan ātri atradu, ka ir tādi akmeņi, visai dīvainas, falliskas formas, ļoti iespējams, savulaik izmantoti rituāliem. Saukti par balvaniem... Nu manai pasakas modernajai versijai atradās visai labs un reāls pamatojums. Meitenes, tātad, atrada vienu no balvaniem, nolēma atdarināt kādu senu rituālu, sagūlās ap akmeni, un tad...

Sanāca kā sanāca. Žūrijai patika :) Pasaku var lasīt šeit.

### Prozas meistarklase

No Janas Egles saņemu apliecību par Literārās akadēmijas pabeigšanu. Fonā - Prozas meistardarbnīcu vadītājs Ronalds Briedis
22.02.2020

Kaut doma par to, ka derētu pievienoties latviešu literātu saimei radās jau sen (apmēram 6 gadu vecumā), līdz pirmajam solim pagāja daudz gadu. Kaut kad pa vidu, 90-ajos, un no 2002. līdz 2007.gadam rosījos žurnālistikas lauciņā, bet par radošu darbu to diez vai varētu nosaukt. Līdz beidzot, 2019.gadā uzzināju par Latvijas Rakstnieku savienības Literāro akadēmiju. Izdevās iekļūt budžeta grupā un 2020.gada 22.februārī veiksmīgi pabeidzu prozas meistardarbnīcas. Par noslēguma darbu kalpoja fragments no tobrīd topošā detektīvromāna "Pēdējais klients".

### Pirmais mēģinājums

16.09.2020

2020.gadā pirmo reizi mūžā startēju tik nopietnā radošā sāncensībā... "Zvaigzne ABC" detektīvromānu konkursa 2.kārtā. Pašam par brīnumu - rezultāts necerēti labs!

Šobrīd romāns "Pēdējais klients" (kura nosaukums visticamāk gan tiks mainīts) tiek gatavots izdošanai. Grāmatnīcās varētu nonākt 2022.gadā. Kolīdz būs zināms precīzs izdošanas laiks, informācija tiks publicēta nekavējoties.

### detektīvromāns romāns romānu konkurss ZvaigzneABC
